---
order: 2070
chapter: 23
title: Fordelingsutvalget - studiemiljøet på Ifi sin egen støtteordning
short: Fordelingsutvalget
author: Arne Hassel og Nikolas Papaioannou
previous: /studentliv/fadderstyret
next: /studentliv/kvinneandelen
---

Som student på Ifi opparbeider man seg en kompetanse som er meget ettertraktet i arbeidslivet. Dette hadde man 
skjønt mens dagen@ifi utviklet seg til å bli en profesjonell og tradisjonell bedriftsdag, og når man ville 
starte Navet i 2006 skjønte man også at det ville være fornuftig med en mekanisme som kunne fordele pengene 
som kom inn på dette arbeidet slik at det kom alle studentene på Ifi til gode. Dette var starten til 
Fordelingsutvalget.

At studentene på Ifi i 2006 tenkte i disse baner er noe man ikke skal ta for gitt. Det er nok av andre 
bedriftsdager og bedriftsrepresentanter rundt om i det ganske land som velger å bruke pengene på helt andre måter 
enn å samle det i en stønadsordning som drives av foreningene tilknyttet undervisningsstedet.

Da ordningen startet var det syv foreninger som satt i utvalget: ProsIT[^1], FUI, CYB, Navet, Mikro[^2], dagen@ifi og 
PING[^3]. Siden da har to foreninger falt fra (ProsIT og PING) og seks nye har kommet til: Defi[^4], Digitus[^5], 
MAPS[^6], LI:ST[^7], ProgSys[^8] og Ifi-Avis[^9]. Disse møtes syv-åtte ganger i året og hvordan pengene skal 
fordeles generelt og om søknader som kommer inn skal støttes spesifikt.

Opp gjennom tiden har man jobbet for å effektivisere søknadsprosessen, og systemer har kommet på plass for å 
støtte opp om dette. Dette lever i dag på [FU sine nettsider](https://fordelingsutvalget.org) og selve systemet er 
åpent tilgjengelig på [GitHub](https://github.com/cybernetisk/fordelingsutvalget), i ekte open-source 
programmeringsånd.

Man har også fått på plass støtter som er av mer rutinemessig art, som for eksempel at linjeforeningene får 
1000 kr som de kan bruke fritt i løpet av semesteret. Dette har gjort at linjeforeningene har mer frihet til 
å gjøre mindre innkjøp.

At tidene er gode er det ingen tvil om. Ikke sjeldent diskuteres det hvordan pengene kan forvaltes på en god 
måte, og alt fra fond til hyttekjøp diskuteres. Uansett hvordan man ender opp med å forvalte pengene, så er 
uansett kjernen av utvalget viktig, nemlig at det skal komme studentene på Ifi til gode. Dette er med på å 
styrke studiemiljøet og sørge for videre god grobunn for engasjement og gode initiativ.

[^1]:Profesjonsstudentenes interesseforening
[^2]:Linjeforenigen for robotikk og intelligente systemer
[^3]:Program-, Informasjons- og Nettverksteknologisk Gruppe
[^4]:Designforeningen ved IFI
[^5]:Linjeforeningen for studieprogrammet Informatikk: Digital Økonomi og Ledelse
[^6]:Matematikk, Algoritmer og Programmering for Studenter
[^7]:Linjeforening for Språkteknologi
[^8]:Linjeforening for Programmering og Systemarkitektur (samt Programmering og Nettverk)
[^9]:Foreningen bak magasinet Output
